Prema popisu stanovništva iz 2011. godine, Hrvatska je imala 4 284 889 stanovnika.[3] Hrvati čine 90,42 % stanovništva, a najbrojnija nacionalna manjina su Srbi koji čine 4,36 % stanovništva, dok svaka od ostalih nacionalnih manjina čini manje od 1 % stanovništva.[3] Najveći dio stanovništva (91,36 %) je kršćanske vjere, dok je među kršćanima najviše vjernika katoličke vjeroispovijesti (86,28 %). Popis iz 2021. pokazuje pad broja stanovnika na 3 871 833.

Prema političkomu ustroju Hrvatska je parlamentarna demokracija, a u ekonomskom smislu okrenuta je tržišnomu gospodarstvom. Članica je Ujedinjenih naroda od 22. svibnja 1992. godine.[4][5] Hrvatska je članica Vijeća Europe, Svjetske trgovinske organizacije, Organizacije za europsku sigurnost i suradnju, Organizacije Sjevernoatlantskog ugovora, Europske unije i Schengenskog prostora.[6]

Republika Hrvatska zemljama visoka dohotka, ali ipak znatno zaostaje za najrazvijenijim zemljama svijeta. Prema izračunu ljudskog razvojnog indeksa (kompozitni indeks koji uvažava podatke o očekivanoj životnoj dobi stanovništva, kvaliteti obrazovanja i nacionalnog dohotka) Ujedinjenih naroda 2015. godine Hrvatska je bila 45. od promatranih 188 zemalja. Valja opaziti da većina članica Europske unije iskazuje nešto bolje rezultate od Hrvatske – ali europske su zemlje koje nisu članice EU u pravilu rangirane niže od Hrvatske.[7]