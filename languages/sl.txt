Glede pavšalnih obtožb o odtekanju informacij pa poudarjajo, da so policisti varnostniki skrbno izbrani pripadniki Policije, ki so se izkazali z osebnostno zrelostjo, zavezanostjo etičnim in moralnim standardom ter visoko stopnjo integritete. "V Policiji imamo dobro vzpostavljen sistem notranjevarnostnih in zaščitnih postopkov, s katerimi vsak sum odklonskega ravnanja s strani uslužbenca Policije preverimo in proučimo, glede na zbrane ugotovitve pa tudi izvedemo ustrezne ukrepe. Vendar pa ne pristajamo na neupravičene obtožbe, brez kakršnih koli dodatnih pojasnil in konkretnih dejstev, ki bi te navedbe potrdili, in jih zato ostro zavračamo," pravijo in dodajajo, da za varovanje varovanih oseb ne skrbi le ozka skupina policistov varnostnikov, temveč celoten Center za varovanje in zaščito s svojimi številnimi oddelki, ki poleg nalog, ki so vidne javnosti in varovanim osebam, z namenom njihovega celovitega varovanja izvajajo še množico drugih preventivno-operativnih aktivnosti. V enem od prvih odzivov v javnosti na obtožbe o političnih pritiskih na delo Policije je bil kot temeljni razlog za ustanovitev nove službe za varovanje predsednika vlade izpostavljeno domnevno nezaupanje predsednika vlade do policistov varnostnikov. Argument je temeljil na očitku, da se je v medijih pojavila fotografija otroka varovane osebe, ter na pavšalnih in nepotrjenih obtožbah o odtekanju informacij. Na Policiji pojasnjujejo, da policisti varnostniki skrbijo za varovanje varovanih oseb, to pa ne pomeni, da lahko komur koli prepovedujejo fotografiranje varovane osebe in oseb, ki se nahajajo ob njej, ko se te znajdejo na javnem kraju. "Tega ni mogoče preprečiti, saj bi to zahtevalo hermetično zaprtje vseh javnih krajev, kjer se varovana oseba pojavlja, kar ni niti smiselno niti realno mogoče. Zato očitek, da si zaradi tega dogodka slovenski policisti varnostniki ne zaslužijo zaupanja, kaže na popolno nepoznavanje dela in pristojnosti policistov varnostnikov," pojasnjujejo. Kot so pojasnili na Policiji, že od samega začetka, kljub številnim strokovnim pomislekom o ustanovitvi posebne službe za varovanje predsednika vlade, z njo korektno sodelujejo. Ne pristajajo pa na diskreditacije policistov varnostnikov, s katerimi se poskuša v javnosti upravičiti vtis, da je temeljni razlog za ustanovitev nove službe nezaupanje v njihovo delo in delo Centra za varovanje in zaščito, so pojasnili. 